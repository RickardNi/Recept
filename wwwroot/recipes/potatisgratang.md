---
layout: recipe
title: "Potatisgratäng"
servings: 8
cookTime: "60 minuter"

categories:
  - Veganskt
  - Vegetariskt
  - Middag

ingredients:
  - potatis
  - grädde
  - lök
---

Mitt första riktiga jobb var i Angered och låg bredvid en restaurangskola som drevs av Ulrika Trägårdh, fru till den kända krögaren Gustav Trägårdh. Förutom riktigt goda luncher kunde man även i förväg beställa en finare trerätters till den blygsamma prislappen 120 kr eller något liknande. Hade det varit idag hade jag ringt dem och sagt åt dem att ha en trerätters stående till mig varje dag. Huvudrätten när jag testade var en potatisgratäng med oxfilé, tror jag, men potatisgratängen var den godaste jag ätit någonsin. Jag frågade Ulrika vad hemligheten var och hon sa att man måste förkoka potatisen i grädde först. Även om jag ibland kan föredra en "vanlig" potatisgratäng som mamma gör den, så går det inte att förneka att detta knep gör den väldigt krämig och god.

Det här receptet är det bästa jag hittat som liknar det jag är ute efter. Jag tycker dock att det har fungerat minst lika bra med fast potatis. Den mjöliga potatisen går lätt sönder när man ska koka och hälla över.

## Ingredienser
- [ ] 5 dl mjölk
- [ ] 5 dl grädde
- [ ] 1 gul lök
- [ ] 2 vitlöksklyftor
- [ ] 1 msk salt
- [ ] 50 g osaltat smör
- [ ] 2 kg mjölig potatis

## Gör så här
1. [ ] Värm ugnen till 240 °C.
2. [ ] Hacka **1 gul lök**.
3. [ ] Skala potatisen och skiva till cirka 1 cm tjocka skivor.
4. [ ] Lägg potatisen i en stor kastrull tillsammans med **5 dl mjölk** och **5 dl grädde**.
5. [ ] Häll i den hackade löken och pressa ner **2 st vitlöksklyftor**, samt **1 msk salt**.
6. [ ] Koka tills potatisen mjuknat.
7. [ ] Smöra en gratängform och häll över allt innehåll från kastrullen.
8. [ ] Klicka över resten av smöret.
9. [ ] Ställ in gratängen i ugnen i 15 minuter eller tills den bubblar och ytan är gyllenbrun.
10. [ ] Låt gratängen vila minst 10-20 minuter innan servering.

## Källa
https://www.tasteline.com/recept/kramig-potatisgratang/